<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
  <teiHeader>
            <fileDesc>
            <titleStmt>
                <title>Lives of Saints (English)</title>
<author>Aelfric, Abbot of Eynsham</author>
        <authorURN></authorURN>

        <language ident="eng">Old English</language>
    <urlParsed>https://elfinspell.com/MedievalMatter/PaultheDeacon-PaulusDiaconus/HistoryOfTheLangobards/PaulTheDeacon-Appendix2.html</urlParsed>
    <dateParsed>Tues Mar 07 2023 14:30:00 GMT-0600 (Central Standard Time)</dateParsed>
    <Translator>Walter William Skeat</Translator>
    <Publisher>Internet Archive</Publisher>
    <Source_Publisher>London Pub. for the Early English text society, by N. Trübner.</Source_Publisher>
    <Source_Pub_Place>London</Source_Pub_Place>
    <Source_Pub_Date>1881-1900</Source_Pub_Date>
            </titleStmt>
            </fileDesc>
  <encodingDesc>
         <refsDecl n="CTS">
            <cRefPattern n="chapter" matchPattern="(\d+)" replacementPattern="#xpath(/tei:TEI/tei:text/tei:body/tei:div/tei:div[@n='$1'])">
               <p>This pointer pattern extracts chapter</p>
            </cRefPattern>
         </refsDecl>
    </encodingDesc>
</teiHeader>
<text>
    <div type="chapter" n="De Transitu Mariae Aegypticae">
        <p>Ðas herigendlicestan gehwyrfednysse ægþer ge dæda ge þeawa and þa micclan hreowsunga and swa ellenlic gewinn þære arwurðan | Egyptiscan Marian, hu heo hyre lifes tida on þam westene gefylde, of Grecisc gefeode on læden gewende Paulus se arwurða diacon sancte Neapolis þære cyrcan.</p>
        <p>Witodlice hit is geræd þæt raphahel se heahengel wære to Tobie sprecende æfter þæra eagena forlætnysse and eft æfter þæra wulderfæstan onlihtnysse and æfter þam fortðgewitendum frecednyssum þe he of genered wæs, and þus cwæð: “Soðlice hit is swiðe derigendlic þæt man cynnes digle geopenige, and eft þære sawle is micel genyðrung þæt mon þa wuldorfæstan Godes weorc bediglige.” For þam þingum ic nænige þinga ne forsuwige þa halgan geræcednyssa. Se me gecydde þæt ic on gefealle on þone genyðredan cwyde þæs slawan þeowes se þone onfangenan talent fram his hlaforde butan geweaxnysse ahydde on eorðan. Ac ne sy me nan man to ungeleafful be þam þingum writende þe ic gehyrde and geaxode on þissa wisan, ne gewurðe hit þæt ic on þam halgum gerecednyssum wæge oþþe ic þa spræce forsuwige.</p>
        <p>ITEM RATIO DE EADEM</p>
        <p>Sum wer wæs on anum mynstre on Palestina ðære mægþe. On his lifes þeawum he wæs swiþe gefrætewod. Se wæs fram cildhade on munuclicum þeawum healice getyd and gelæred. Se wæs gehaten Zosimus. Ðes witodlice, swa ic ær cwæð, on anum Palestina mynstre fram frymþe drohtnode, and he wæs on forhæfednysse weorcum se afandedesta geworden on eallum þam munuclicum regolum. And he ealle þæs regoles bebodu and fulfremednysse þaes munuclican þeowtscypes untallice geheold, and he eac swilce wisan him þær sylf toeacan geihte, forþan þe he gewilnode his flæsc þam gaste underþeodan. Swa soðlice he wæs fulfremod on eallum munuclicum | þeawum, þæt wel oft munecas of feorrum stowum and of mynstrum to him comon, þæt hi to his bysne and to his larum hi gewriðon and to þære onhyringe his forhæfednysse hi underðeoddon. Ðas wisan he ealle on him hæbbende wæs, and he næfre fram þam smeagungum haligra gewrita his mod awende. And ealle þa godnyssa þe he bebreac he wæs gastbrucende, and an weorc he hæfde unforswigod and næfre geteorod, þæt wæs sealmsang, mærsung, and haligra gewrita smeagung. Wel oft eac swilce, þæs ðe hi rehton, þæt he wære gefremed wyrðe beon þære godcundan onlihtnysse þurh æteowednysse fram Gode þære gastlican gesihþe, swa þæt nan wundor is ne eac ungelyfedlic þincg, be ðæm þe Drihten sylf cwæð, ‘Eadige beoð þa clænheortan, forðan þe hi God geseoð.’ Swa miccle ma þa sceawiað þa opennysse þære godcundan onlihtnysse þe heora lichaman symle geclænsiað mid syfrum þeawum and mid þurhwæccendlican mode forð heonon to underfonde þa toweardan mede on þære ecan eadignysse. Witodlice, swa he sylf sæde Zosimus, þæt he sylf wære fram þam modorlicum beorðrum on þæt mynster befæst, and oþ þæt þreo and fiftigðe gear he wæs þær on þam regole drohtnigende. And æfter þysum he wæs gecnyssed fram sumum geþancum swa swa he wære on eallum þingum fulfremed and he nanre maran lare bysene ne beþorfte on his mode. And he wæs þus sprecende, ‘Hwætær ænig munuc on eorðan sy þæt me mage aht niwes getæcan oððe me on ænigum þingum gefultumian þæs þe ic sylf nyte oððe þæt ic on þam munuclicum weorcum sylf ne gefylde, oþþe hweðer ænig þæra sy þe westen lufiað þe me on his dædum beforan sy.’</p>
        <p>Ðas and þysum gelicum him þencendum, him ætstod sum engel and him to cwæð, ‘Eala þu Zosimus, swiðe licwyrðlice þu gefyldest. Swaþeahhwæðere nis nan man þe hine fulfremedne æteowe. | Miccle mare is þæt gewinn þæt þe toweard is þonne þæt forðgewitene, þeah þu hit nyte. Ac þæt þu mæge ongytan and oncnawan hu miccle synd oþre hælo wegas, far ut of þinum earde and cum to þam mynstre þæt neah Iordane is gesæt.’ He þa sona witodlice of þam mynstre for þe he fram his cildhade on drohtnode, and to Iordane becom ealra wætera þam halgestan. He eode þa innon þam mynstre þe him se engel bebead. Þa ongan he ærest sprecan to þam munece þe þæs mynstres geat bewiste, and he hine þam abbude gecydde and him to gelædde.</p>
        <p>Ða æfter þam onfangenum gebede, swa hit mid munecum þeaw is, he him to cwæð, ‘Hwænne come þu hider, broðor, oþþe for hwilcum þingum geðeoddest þu þe to swa eadmodum munecum?’ Zosimus him andwyrde, ‘Nis me nan neod, fæder, þe to secgenne hwanon ic come, ac ic for lare intingan eow her gesohte, forþon ic her fela gastlicra feawa on eow geaxode, and þa synd beforan gesegnesse Gode licwurðe.‘ Se abbod him to cwæð, ‘God, se þe ana gehealt and gehæleð swa fela mettrumnyssa, he þe and us on his godcundum bebodum gestrangige and us gerecce þa weorc to begangenne þe him licige. Ne mæg ænig mann oþerne getimbrian buton he hine sylfne gelomlice behealde and he mid sylfrum andgyte þæt beo sylf wyrcende, God to gewitan hæbbende. Ac swaþeahhwæðere, forþan þe þu cwæde þæt þe Cristes soðe lufu hyder us gelædde eadmodne munuc us to gesecenne, ac wuna her mid us, gif þu forðy come, and us ealle se Goda Hyrde ætgædere fede mid þære gife þæs Halgan Gastes.’ Ðysum þus gecwedenum wordum fram þam abbode, Zosimus his cneowa gebigde and, onfangenum gebede, on þam mynstre wunode, þær he geseah witodlice ealle witon on þeawum and on dædum scinende and on gaste weallende and Drihtne þeo|wigende. Þær wæs unblinnendlic staþolfæstnys Godes herunge æghwylcne dæg and eac nihtes.</p>
        <p>And þær næfre unnytte spræce næron ne geþanc goldes and seolfres oþþe oþra gestreona, ne furðon se nama mid him næs oncnawen, ac þæt an wæs swiðost fram heom eallum geefst, þæt heora ælc wære on lichaman dead and on gaste libbende.</p>
        <p>Mid þam soðlice hi hæfdon ungeteorodne, þæt wæron þa godcundan gespræcu; heora lichaman witodlice mid þam nydþearfnyssum anum feddon, þæt wæs mid hlafe and mid wætere, to þam þæt hi þe scearpran on þære soðan Godes lufu hi æteowdon. Þas weorc Zosimus behealdende hine sylfne geornlice to fulfremednysse aþenede gemang þam emnwyrhtum, þe þone godcundan neorxnewang butan ablinnendnysse geedniwodon.</p>
        <p>Þa æfter þysum genealæhte seo tid þæs halgan Lenctenfæstenes þe eallum Cristenum mannum geset is to mærsigenne, and hi sylfe to clænsunga for wurðunga þære godcundan þrowunga and his æristes. Ðæt geat soðlice þæs mynstres næfre geopenod wæs ac symle hit wæs belocen, and hi swa butan æghwilcre gedrefednysse heora ryne gefyldon, ne hit næfre næs to geopenigenne buton wenunga hwilc munuc for hwilcere nydþearfe ut fore. Seo stow wæs swa westen and swa digle þæt næs na þæt an þæt heo wæs ungewunelic ac eac swilce uncuð þam landleodum him sylfum. On þas wisan wæs se regol fram ealdum tidum gehealden, and fram þysum weorcum is to gelyfanne þæt God Zosimus on þæt mynster gelædde. Nu ic wille æfter þysum areccan hu þæs mynstres gesetnysse healdende wæs. On þam drihtenlican dæge þære forman fæstenwucan, þe we nemniað Halgan Dæg, þær wæron gewunelice gedone þa godcundan gerynu, and þonne gemænsumedon heo þæs libbendan and þæs unbesmitenan licha|man ures Drihtnes Hælendes Cristes, and þonne æfter þam ætgædere, hwon gereordende. syþþan wæron ealle on þæt gebædhus gegaderode, mid gebigedum cneowum and eadmodum gebede heora ælc oþerne grette and heora abbudes eadmodlice bletsunga bædon, þæt hi on þam godcundan gewinne þe fæstlicor gestrangode wæron. Ðysum þus gefylledum, þæs mynstres geatu wæron geopenode, and hi þonne þisne sealmsang sungon togædere: ‘<i>Domiuus illuminatio mea et salus mea; quem timebo?</i>’ And swa ætgædere ut foron. Ænne oððe twegen on þam mynstre hi forleton, næs na to þam þæt hi þa begytanan gestreon heoldon — næs þær swilces nan þincg — ac þæt hi þæt gebedhus butan þam godcundan symbelnyssum ne forleton. And heora æghwilc hine sylfne metsode swa swa he mihte oþþe wolde: sum him mid bær þæs lichaman genihtsumnysse, sum þæra palmtreowa æppla, sum beana mid wætere ofgotene, sum nan þincg buton þone lichaman ænne and þone gegyrlan, ac hi wæron gefedde mid þæs gecyndes neadþearfnysse abæde, þæt wæs mid þam wyrtum þe on þam westene weoxon; and hine þær æghwylc sylfne on forhæfednysse band swa him sylfum geþuhte, swa þæt heora nan nyste oþres wisan oþþe dæda. Ðonne hi hæfdon Iordane þa ea oferfaren, þonne asyndrede hine æghwilcne feor fram oþrum and, heora nan hine eft to his geferum ne geþeodde, ac gif heora hwilc oþerne feorran geseah wið his weard, he sona of þam siðfæte beah and on oþre healfe wende, and mid him sylfum leofode and wunode on singalum gebedum and fæstenum. On þas wisan witodlice þæt fæsten gefyllende, hi eft to þam mynstre cyrdon, ær ðan drihtenlican æristes dæge, þæt wæs on þam symbeldæge þe we Palmdæg gewunelice nemnað. Æghwilc on his agenum ingehyde mid him sylfum habbende wæs his agenes geswinces gewit|nyssem hwæt he wyrcende wæs and hwilcra geswinca sæde sawende, and heora nan oþerne ne axode on hwilce wisan he þæs geswinces gewin gefylde.</p>
        <p>Ðis wæs witodlice þæs mynstres regol, and þus fulfremodlice wæs gehealden æghwilc, swa ic ær cwæð, þæt hine sylfne on þæt westen to Gode geðeodde, and mid him sylfum wunnon þæt hi mannum ne licodon buton Gode sylfum.</p>
        <p>Ða witodlice Zosimus mid þære gewunelican æ þæs mynstres Iordane þæt wæter oferfor, lytles hwega for þæs lichaman nedbehæfednyssum mid him hæbbende, and on þæs regoles mærsunge geond þæt westen for, and on þære tide þæs gereordes and þæs gecyndes nydþearfnysse brucende, on niht on eorþan sittende and hwon restende and slep swa hwær swa hine seo æfenrepsung gemette.</p>
        <p> And eft on ærnemergen forgangende, swa he wæs unablinnendlice on fore geseted, and begangende forðan þe he gewilnode, swa swa he eft sæde, þæt he sumne fæder on þam westene funde, þe hine on sumum þingum getimbrede þæs þe he sylf ær ne cuðe; and swa six and twentig daga þæt færeld þurhteah, swilce he to sumum menn mid gewisse fore. Ða þa seo tid middæges to becom, þa oðstod to sumere hwile hine fram þam siðfæte ahæbbende and eastweardes wendende, and hine gewunelice gebæd, forþan þe he gewunode on þam gesettum tidum þæs dæges þone ryne his siðfætes gefæstnian and standende singan and mid gebigedum cneowum gebiddan. Ða he soðlice sang and mid þære geornfullan behealdnysse up locode and þone heofon beheold, þa geseah he him on þa swiðran healfe þær he on gebedum stod swa swa he on mennisce gelicnysse on lichaman hine æteowan, and þa wæs he ærest swiþe afyrht forþan þe he wende þæt hit wære sumes gastes scinhyw þæt he þær geseah; ac sona swaþeahhwæþere mid Cristes rode tacne getrymmede hine and him þone ege fram awearp. | Ða eac witodlice se ende his gebedes wæs gefylled, he þa his eagan bewende and þær soðlice man geseah westweardes on þæt westen efstan, and witodlice þæt wæs wifman þæt þær gesewen wæs. Swiðe sweartes lichaman heo wæs for þære sunnan hæto, and þa loccas hire heafdes wæron swa hwite swa wull and þa na siddran þonne oþ þone swuran. Ða wisan Zosimus georne behealdende wæs and for þære gewilnedan swetnysse þære wuldorfæstan gesihðe he fægen gefremed ofstlice arn on þa healfe þe he efstan geseah þæt him þær æteowde. Ne geseah he witodlice on eallum þam dagum aer nane mennisclice gesihðe ne nanre nytena oþþe fugela oððe wildeora hiw, and he forðy arn geornlice and gewilnode to oncnawenne hwæt þæt wildeora wære þe him æteowde. Sona swa hi geseah Zosimus, þa witodlice, his ealdan ylde ofergetiligende and þæt geswinc his syðfætes ne understandende, mid hrædestan ryne þenigende arn, forþam þe he gewilnode hine geðeodan þam þe ðær fleah. He witodlice hire wæs ehtende and heo wæs fleonde; ða wæs Zosimus ryna hwæðra sticmælum near gefremed. Ða þa he swa neah wæs þæt heo mihte his stemne gehyran þa ongan he forð sendan þyllice stemne mid hluddre clypunga wepende and þus cwæð: ‘Hwi flihst þu me forealdodne syngigan, þu Godes þeowen? Geanbida min, for þam hihte þæs edleanes ðe þu swa micclum geswunce. Stand and syle me þines gebedes bletsungan þurh þone God þe him nænne fram ne awyrpð.’ Ðas word soðlice Zosimus mid tearum geypte.</p>
        <p>Þa becom heo yrnende to sumere stowe, on þære wæs getacnod swilce fordruwod burna. Þa ða hi witodlice þyder becomon, þa sceat heo inn on þone burnan and eft upp on oþre healfe. Zosimus þa soðlice clypigende and na hwider furðclypigende stod þa on oþre healfe þæs burnan þe þær gesewen wæs, and toge|ihte þa tearas þam tearum, and gemænigfealdode þa sworetunga þam siccetungum, swa þæt þær nan þincg gehyred næs buton seo geomerung pæs heofes. Ða witodlice se lichama þe ðær fleah ðyllice stemne forð sende and þus cwæð: ‘Ðu abbod Zosimus, miltsa me for Gode, ic ðe bidde, forþon ic ne mæg me þe geswutelian and ongeanweardes þe gewenden, forþon ic eom wifhades mann and eallunga lichamlicum wæfelsum bereafod, swa swa þu sylf gesihst, and þa sceame mines lichaman hæbbende unoferwrigene. Ac gif þu wille me earmre forworhtre þine halwendan gebedu to forlætan, awyrp me þonne hyder pinne scyccels þe þu mid bewæfed eart, þæt ic mæge þa wiflican tyddernysse oferwreon and to ðe gecyrran and pinra gebeda onfon.’</p>
        <p>Ða gegrap Zosimus swiðlic ege and fyrhtu witodlice, forþan þe he gehyrde þæt heo be his naman næmnede hine, þone ðe heo næfre ær ne geseah ne næfre foresecgan ne gehyrde, buton þæt he swutellice ongeat þæt heo mid þære godcundan foresceawunge onliht wæs. He þa fæstlice swa dyde swa heo bebead, hine þam scyccelse ongyrede þe he mid bewæfed wæs, on bæclincg gewend, hire to wearp. Heo þa þæs onfeng and hire lichaman oferwreah, and gegyrede hire be þam dæle þe heo mæst mihte and mæst neod wæs to beheligenne. Heo þa to Zosimam wende and him to cwaæð, ‘Hwi wæs þe, la abbod Zosimus, swa micel neod me synful wif to geseonne, oððe hwæs wilnast þu fram me to hæbbenne oþþe to witenne, þæt þu ne slawedest swa micel geswinc to gefremmanne for minum þingum?’ He þa sona on þa eorðan hine astrehte and hire bletsunga bæd. Heo ongean hi astrehte and his bletsunga bæd. Ða æfter manega tida fæce cwæð þæt wif to Zosime, ‘Ðe gedafenað, abbud Zosimus, to biddenne and to bletsigenne, forþan þu eart underwreðed mid þære | sacerdlican lare, and þu eart tellende Cristes gerynu mid þam gyfum þaera godcundlican, æt his þam halgan weofode manegum gearum þeowigende.</p>
        <p>Ðas word witodlice gebrohton on Zosime micelne ege and fyrhtu, and he wæs byfigende and he wæs geondgoten mid þaes swates dropum. Ða ongan he sworettan swa swa eallunga gewæced, on þam oreðe belocen, and þus caæð: ‘Eala, ðu gastlice modor, geswutela nu hwæt þu sie of þære gesihþe, forþam þu eart soðlice Godes þinen. Geþinga me nu, of þam geongran dæle for þyssere worulde dead gefremed. On þam geswutelað on þe seo godcunde lufu ealra swiðost þæt þu me be naman næmdest, þone þu næfre ær ne gesawe. Ac forþam þe seo gyfu ne bið oncnawen of þære medemnysse ac gewuna hi is to getacnigenne of þære sawla dædum, bletsa þu me for Drihtne, ic þe bidde, and syle me þæt unbereafigendlice gebæd þinre fulfremednysse.’</p>
        <p>Ða ongan heo hire onemnþrowigan þæs ealdan witan staðolfæstnysse, and cwæð, ‘God sy gebletsod se ðe is sawla hælu tiligende.’ Ða forgeaf heo Zosime, andswarigende, ‘Amen.’</p>
        <p>Ða arisan hi butu of þaere eorþan. <lacunaStart> <!--Throughout this lacuna, the editor engages in a creative writing exercise, coming up with his own Old English text based on Paul the Deacon's Latin. What follows in this file attempts to include only what is in the manuscript--> Þa ongan eft þæt wif sprecan to þam ealdan and ðus cwæð: ‘Eala man, for hwylcre wisan come þu to me synfulre? Swaþeahhwæðre, forþam þe seo gyfu þæs Haligan Gastes to þam gerihte þæt ðu hwylce þenunga minon lytlan lichaman to gehyðnysse gegearwige, sege me hu nu todæge on middanearde Cristes folc sy gereht and hu ða caseres, oððe hu is nu gelæswod seo heord Cristes rihtgeleaffullan gesamnunga.’ Zosimus hire andswarode, ‘Eala þu halige modor, þinum halgum gebedum God hæfð forgyfen staðolfæste sibbe muneces, and for Drihtne middanearde and for me synfullum, þæt me ne wurðe ge geswinc þises siðfætes and se weg swa myccles west .’ ‘ abbot Zosimus, for me and for eallum gebiddan, forðam þe ade, swa swa ic ær cwæþ and for þam þe we habbað þæt gebod h willan ic do.’ And þus cweðende, hi to flam upahafenum eagum on þa heahnysse and aþenedum earmum, ongan gebiddan mid þære welera styrungum on stilnesse, swa þæt ðær næs eallinga nan stemne gehyred þæs þe man ongyten mihte. Þæs gebedes eac swylce Zosimus nan þing ongytan ne mihte. He stod witodlice, swa swa he sylf sæde, byfiende and þa eorþan behealdende, and nan þing eallinga sprecende. He swor witodlice, God him to gewitan on his wordum foresettende, þæt ða get þa þa heo þus on þære gebedes astandendnysse, he his hine þa eagan lythwon fram ðære eorðan upahof þæt he geseah hi upahefene swa swa mannes elne fram þære eorðan and on þære lyfte hangiende gebiddan ongan. Ða þa he þis geseah, þa wearð he gegripen mid mycelre fyrhto and hine on eorðan astrehte and mid swate ofergoten wearð and swiðlice gedrefed. Naht geþrystlæhte specan, butan wið him sylfum þæt an . Ða þa he on þære eorðan læg astreht þa g hwon hit gast wære þæt ðær mid hwylcere hiwunga gebæde hi. Heo ða þæt wif hi bewende and þone munuc up arærde, þus cweðende: ‘To hwy gedrefest þu abbot þine geþohtas to geæswicianne on me swylce ic hwylc gast syrwiende gebedu fremme? Ac wite þu man þæt ic eom synful wif, swa þeahhwæðere utan ymbseald mid þam halgan fulluhte, and ic nan gast ne eom ac æmerge and axe and eall flæsc, and nan gastlice .’ cwæþ, heo hire andwlitan gebletsode mid þære halgan rode tacne, and hire eagan and weleras and eac hire breost mid þære bletsunga heo getrymede, and þus cwæð: ‘God us alyse, abbot Zosimus, fram urum wiðerwinnan and fram his anbrincgellan, forðam þe his æfst is mycel ofer us.’ Ðas word se ealda hyrende hine adune astrehte .</p>
        <p>‘ <lacunaEnd>þa ðincg þe me synd, sona þu flihst fram me on þi gemete swilc man næddran fleo. Ac swaþeahhwæðere ic þe arecce, naht forhælende, and þe ærest bidde þæt þu ne geteorige for me gebiddan, þæt ic geearnige and gemete on domes dæge hwilcehwugu mildheortnysse.’</p>
        <p> Se ealda mid tearum ofergoten ongan biterlice wepan. Þa ongan þæt wif cyðan and gereccan eall þa þincg þe be hire gedone wæron, þus cwæðende: ‘Ic hæfde broþor and eðel on Egyptum and þær mid minum magum wunode. Þa on þam twelftan geare minre ylde þa ongan ic heora lufu forhycgan, | and to Alexandrian þære byrig becom. Ac me sceamað nu to gereccenne hu ic on þam fruman ærest minne fæmnhad besmat and hu ic unablinnendlice and unafyllendlice þam leahtrum þæra synlusta læg underþeoded. Þis is nu witodlice sceortlice to areccanne, ac ic nu swaþeah hraðor gecyðe þæt þu mæge oncnawan þone unalyfedan bryne minra leahtra þe ic hæfde on þære lufe þæs geligeres. Ac miltsa me, abbud; eac on xvii wintrum ic openlice folca meniu geondferde on þam bryne forligeres licgende. Ne forleas ic na minne fæmnhad for æniges mannes gyfum oþþe ic witodlice ahtes onfenge fram ænigum þe me aht gyfan woldon, ac ic wæs swiðe onæled mid þære hatheortnysse þæs synlustes, þæt ic gewilnode butan ceape þæt hi me þe maenigfealdlicor to geurnon, to þy þæt ic þe eð mihte gefyllan þa scyldfullan gewilnunga mines forligeres. Ne þu ne wen na þæt ic aht underfenge for ænegum welan, ac symle on wædlunga lyfde, forþon ic hæfde, swa ic ær sæde unafyllendlice gewilnunga, swa þæt ic me sylfe unablinnendlice on þam adale þæs manfullan forligeres besylede, and þæt me wæs to yrmðe. And þæt ic me tealde to life, þæt swa unablinnendlice þurhtuge þæs gecyndes teonan. Þa ic þus leofode þa geseah ic on sumere tide micele meniu Affricana and Egypta togædere yrnende swa swa to sæ. Ða geraette ic færunga heora sumne, and þone axode hwider he wende þæt seo mæniu efstan wolde. He me andswarode and þus cwæð, þæt hi to Hierusalem faran woldon for þære halgan rode wurðunga, þe man æfter naht manegum dagum wurðian sceolde. Ða cwæð ic to him, “Wenst þu hwæðer hi me underfon willan, gif ic mid him faran wille?’ Ða cwæð he, “Gif þu hæfst þæt færeht, ne forwyrnþ þe heora ænig.” Ða cwæð ic to him, | “Broðor, soðlice næbbe ic nan færeht to syllanne, ac ic wille faran and an þæra scypa astigan and þeah hi nellan hi me afedað, and ic me sylfe heom befæste, and hæbben hi minne lichaman to gewealde for þam færehte, þæt hi me þe hrædlicor underfon.” Miltsa me, abbud, forðon ic gewilnode mid him to farenne, þæt ic þe ma emwyrhtena on þære þrowunge mines wynlustas hæfde. Ic cwæð ær to þe, “Ðu halga wer, miltsa me, þæt þu me ne genyde to areccenne mine gescyndnysse.” God wat þæt ic heora forhtige, for þam þe ic wat þæt þas mine word ægðer gewemmað ge þe ge þas lyfte.’ Zosimus soðlice þa eorðan mid tearum ofergeotende hire to cwæð, ‘Eala þu gastlice modor, sege for Gode, ic þe bidde, and ne forlæt þu þa æfterfylgednysse swa halwendre gerecednysse.’ And þus cwæð: ‘Se geonglincg gehyrde sona þæt bysmor minra worda and hlihhende me fram gewat. Ic þa sona þa swingle me fram awearp þe ic seldon gewunode on handa to hæbbenne, and to þære sæ arn, þær þær ic hi geseah gesamnode. Þa geseah ic tyn geonge men ætgædere standende be þam waryðe, genoh þæslice on lichaman and on gebærum, and ful licwurðe me þuhte to mines lichaman luste. Ic me þa unsceandlice swa swa ic gewuna wæs tomiddes heora gemengde and him to cwæð, “Nimað me on eower færeld mid eow. Ne beo ic na eow unlicwyrðe.” And ic hi þa ealle sona to þam manfullum leahtrum and ceahhetungum bysmerlicum astyrede mid manegum oþrum fullicum and fracodlicum gespræcum. Hi þa witodlice mine unsceamlican gebæra geseonde me on heora scip namon to him and forð hreowan. Eala, Zosimus, hu mæg ic þe areccan oþþe hwilc tunga mæg hit asecgan, oþþe eara gehyran, þa mandæda þe on þam scipfærelde wæron and on þam siðfæte gefremede, and hu ic to syngi|genne genydde ægðer ge þa earman willendan and þa earman syllendan? Nis nan asecgendlic oððe unasecgendlic fracodlicnysse hiwung þæs ic ne sih tihtende and lærende, and fruma gefremed. Beo la nu on þysum gehealden, forþan þe ic wundrige hu seo sæ aðolode and adruge mine þa unrihtlican lustas, oððe humeta seo eorðe hyre muð ne untynde and me swa cwyce on helle ne besencte, þe swa manega sawla on forspillednysse grin gelædde, ac þæs þe ic hopige þæt God mine hreowsunga sohte, se ðe nænne ne forlætað forwurðan ac ealle hale gedeð þe on hine gelyfað forðon soðlice he nele þæs synfullan deað ac langsumlice his gehwyrfednysse bið. We þa swa mid micclum ofste witodlice to Hierusalem foron, and swa mænige dagas swa ic ær þære rode symbelnysse on þære ceastre wunode mid lichaman fullicum weorcum me gemængde, and eac wyrsum. Næs ic na genihtsumigende on þam geongum ðe on þære sæ mid me oððe on þam siðfæte hæmdon, ac ic eac swilce mænga ælðeodige and ceastergewarena on þa dæda minra scylda gegaderigende and beswicende besmat. Ða þa seo synibelnyss becom þære halgan deorwurðan rode upahefennysse, ic foregeode, þa geongan swa swa ær on þæt grin forspillednysse teonde. Þa geseah ic soðlice on ærne mergen hi ealle anmodlice to þære cyrcan yrnan. Þa ongan ic yrnan mid þam yrnendum, and samod mid heom teolode toforan þam temple becuman. Þa þa seo tid becom þa halgan rode to wurþigenne, þa ongan ic nydwræclice gemang þam folce wið þæs folces þringan, and swa mid micclum geswince ic ungesælige to þæs temples dura becom mid þam þe þær ineodon. Þa ic sceolde in on þa dura gangen, þa ongunnon hi butan ælcere lættinge ingangan; me witodlice þæt godcunda mægen | þæs ganges bewerede, and ic sona wæs ut aþrungen fram eallum þam folce, oððe ic ænlipigu on þam cafertune to læfe oþstod. Þa ongan ic þencan þæt me þæt gelumpe for þære wiflican unmihte, and ic me þa eft ongan mæncgan to oþrum, þæt ic wolde on sume wisan inn geþringan, ac ic swanc on idel, mid þam þe ic þone ðerscwold þæra dura gehran. And hi ealle þyder inn onfangene wæron butan ælcere lettinga; þa wæs ic ana ut asceofen. Ac swilce me hwilc strang meniu ongean stode þæt me þone ingang beluce, swa me seo færlice Godes wracu þa duru bewerede, oððe ic eft standende on þæs temples cafertune wæs. Þus ic þrywa oþþe feower siþum þrowode minne willan to geseonne and eac to fremanne, and þa ða ic naht ne gefremode þa ongan ic ofer þæt georne wenan, and min lichama wæs swiðe geswenced for þam nyde þæs geþringes. Ða gewat ic witodlice þanone, and me ana gestod on sumum hwomme þæs cafertunes and on minum mode geornlice þohte and smeade for hwilcum intingum me wære forwyrned þæs liffæstan treowes ansyn. Þu onhran soðlice min mod and þa eagan minre heortan hælo andgit, mid me sylfre þencende þæt me þone ingang belucen þa unfeormeganda minra misdæda. Ða ongan ic biterlice wepan and swiðe gedrefed mine breost cnyssan and of inneweardre heortan heofende forðbringan þa geomorlican siccetunga. Ða geseah ic of þære stowe þe ic on stod þaere halgan Godes cennestran anlicnysse standende, and ic cwæð to hire geornlice and unforbugendlice behealdende, and cweðende, “Eala þu wuldorfæste hlæfdige, þe þone soðan God æfter flæsces gebyrde acendest, geara ic wat þæt hit nis na gedafenlic ne þæslic þæt ic þe swa grimlice forworht eom þæt ic þine anlicnysse sceawige and gebidde mid swa mænigfealdum besmitenum | gesihþum. Þu wære symle fæmne oncnawan and þinne lichaman hæbbende clæne and unwemmed; forþon witodlice genoh rihtlic is me swa besmitenre fram þinre claenan ungewemmednysse beon ascunod and fram aworpen. Ac swaþeahhwæðere, forþan ðe ic gehyrde þæt God wære mann forðy gefremod, þe þu sylf acendest, to þon þæt he þa synfullan to hreowsunga gecygede, gefultuma me nu anegre ælces fylstes bedæled. Forlaet me and me þa leafe forgif to geopenigenne þone ingang þinre þære halgan cyrcan, þæt ic ne wurðe fremde geworden þære deorwurþan rode gesihðe, on þære gefæstnod wæs ealles middaneardes Hælend, þone þu femne geeacnodost, eac swilce fæmne acendest, se þe his agen blod ageat for minre alysednysse. Ac hat nu, þu wuldorfæste hlæfdige, me unmedemre for þære godcundan rode gretinge þa duru beon untynede, and ic me þe bebeode and to mundbyrdnysse geceose wið þin agen bearn, and inc bam gehate þæt ic næfre ofer þis minne lichaman ne besmite þurh þæt grime bysmergleow þæs manfullan geligeres, ac sona ic, halige fæmne, þines suna rode geseo, ic mid þam wiðsace þissere worulde and hire dædum mid eallum þingum þe on hyre synd, and syððan fare swa hwider swa þu me to mundbyrdnysse geredst.” Þus cwæcðende, ic wearð þa gelæd mid þære hætu þæs geleafan and mid þam truwan oþhrinon, and be þære arfæstan Godes cennestran mildheortnysse þrystlæcende, ic me of þære ylcan stowe astyrede ðe ic þis gebæd cwæð, and me eft to þam ingangendum gemengde. Syþþan næs nan þincg þe me utsceofe oþþe me þæs temples dura bewerede, and ic þa ineode mid þam ingangendum. Ða gegrap me witodlice stranglic fyrhto, and ic wæs eall byfigende gedrefed þa ic me eft to þære dura geðeodde þe me wæs ær ingang belocen, | swilc me eall þæt mægen þe me ær þæs inganges duru bewerede æfter þan þone ingang þæs siðfaætes gegearwcde. Swa ic wæs gefylled mid þam gastlicum gerynum innon þam temple, and ic wæs gemedemod gebiddan þa gerynu þære deorwurðan and þære geliffæstan rode. Ða ic þær geseah þa halgan Godes gerynu, hu he symle geare is þa hreowsigendan to underfonne, ða wearp ic me sylfe forð on þa flor and þa halgan eorðan gecyste.
        Ða ic uteode, þa becom ic eft to þære stowe of þære ic ær þære halgan cennestran anlicnysse geseah, and mine cneowa gebigde beforan þam halgan andwlitan, þysum wordum biddende, “Eala þu fremsumesta hlæfdig, þe me þine arfæstan mildheortnysse æteowdest and mine þa unwurðan bena þe fram ne awurpe, ic geseah þæt wuldor þe we synfulle mid gewyrhtum ne geseoð. Seo wuldor ælmihtigum Gode, se þe þurh þe onfehð þæra synfulra and forworhtra hreowsunge and dædbote. Hwæt mæg ic earm, forðoht, mare geðencan oððe areccan? Nu is seo tid to gefyllenne and to gefremmane, swa ic ær cwæð þinre ðære licwurðan mundbyrdnysse. Gerece me nu on þone waeg þe þin willa sy. Beo me nu hælo latteow æteowod and soðþæstnysse ealdor, beforan me gangende on þone wæg þe to dædbote læt.” Ða ic þus cwæð, þa gehyrde ic feorran ane stefne clypigende, “Gif þu Iordane þæt wæter oferfærst, þær þu gefærst and gemetst gode reste.” Ða ic þas stemne gehyrde and for minum þingum ongeat beon geclypode, ic wepende spræc and to þære halgan Godes cennestran anlicnysse hawigende and eft clypigende, “Eala þu hlæfdige, ealles middaneardes cwen, þurh ðe eallum menniscum cynne hælo to becom. Ne forlæt þu me.” Ðus cwæðende, ic þa ut eode of þæs | temples cafertune, and ofstlice for. Ða gemette ic sum man, and me þry penegas sealde, mid þam ic me þry hlafas gebohte, ða ic me hæfde genoh gehyððo to mines siðfætes geblædþæstnysse. Ða axode ic þone þe ic þa hlafas æt bohte, hwilc se wæg wære þe to Iordane þære ea rihtlicost gelædde. Ða þa ic þone weg wiste, ic wepende be þam siðfæte arn, symle þa axunga þære æscan towriðende, and gemang þam ðæs dæges siðfæt wepende gefylde. Witodlice þæs dæges wæs underntid þa ða ic gegyrnode þa halgan deorwurðan rode geseon, and sunne hi þa to setle ahylde, and þære æfenrepsunga genealæhte, ða ic becom to Sanctes Iohannes cyrcan þæs Fulwihteres, wið Iordanen gesette; and ic me þyder inn eode and me þær gebæd, and sona in Iordane þa ea astah and of þam halgan wætere mine handa and ansynu þwoh, and me þær gemænsumode þam liffæstan and þam unbesmitenum gerynum ures Drihtnes Hælendes Cristes on þaere ylcan cyrcan þæs halgan forryneles and fulluhteres Iohannes, and þær geæt healfne dæl anes hlafes and þæs wæteres ondranc, and me þær on niht reste, and on ærnemorgen ofer þa ea for. Þa onganic eft biddan mine lættewestran Sancta Marian, þæt heo me gerihte þyder hire willa wære. Ðus ic becom on þis westen, and þanone oð ðisne andweardan dæg ic feorrode, symle fleonde, minne God anbidigende and gehihtende, se þe hale gedeð ealle fram þissere worulde brogan þa ðe to him gecyrrað’</p>
        <p>Zosimus hire to cwæð, ‘Eala min hlæfdige, hu mænige gear synt nu þæt þu on þysum westene eardodost?’ Þæt wif him andswarode, ‘Hit is for seofon and feowertigum wintrum, þæs þe me þincð, þæt ic of þære halgan byrig ut for.’ Zosimus hire to cwæð, ‘And hwæt mihtest þu þe | to æte findan, oþþe be hwilcum pingum feddest þu ðe oþ þis?’ Heo him andswarode, ‘Twægen healfa hlafas ic brohte hider mid me, þa ic Iordanem oferfor. Naht micclan fæce þa adruwodon hi swa swa stan and aheardodon, and þæra ic breac notigende to sumere hwile.’ Zosimus hire to cwæð, ‘And mihtst þu swa manegra tida lencgu oferfaran, þæt þu ne freode þone bryne þære flæsclican gehwyrfednysse?’ Heo þa gedrefedu him andswarode, ‘Nu þu me axast þa ðincg þe ic swiðe þearle sylf befortige, gif me nu to gemynde becumað ealle þa frecednysse þe ic ahrefnode and þæra unwislicra geþanca þe me oft gedrefedon, þæt ic eft fram þam ylcan geþohtum sum geswinc þrowige.’ Zosimus cwæð, ‘Eala hlæfdige, ne forlæt þu nan þincg þæt þu me ne gecyðe, ac geswutela ealle þa þincg be endebyrdnysse.’
        Ða cwæð heo, ‘Abbud, gelyf me, seofontyne wintre ic wan on þam gewilnunga þære manðwæra and ungesceadwisra wildeora lustum. Þonne me hingrigan ongan, þonne wæron me þa flæscmettas on gewilnungum. Ic gyrnde þara fixa þe on Egyptum wæron. Ic gewilnode þæs wines on þam ic ær gelustfullode to oferdruncennysse brucan, and nu hit is me eac swilce swyðe on gewilnunga, forþon þe ic his ær ofer gemet breac, þa ic on worulde wæs. Eac ic her wæs swiðe geþrest for þyses westenes wæterwædlnysse, uneaðe þa frecendlican nydþearfnysse adreogende. Me wæs swilce swiðlic lust þæra sceandlicra sceopleoða me gedrefdon, þonne hi me on mode gebrohton þa deoflican leoþ to singanne, þe ic ær on worulde geleornode. Ac ic þonne mid þam wepende, mine breost mid minum handum cnyssende, and me sylfe myngode mines foregehates and þære mundbyrdnysse þe ic ær fore geceas, and swa geond þis weste hreafigende | þurh mfn geðoht, becom toforan þære godan and þære halgan Godes cennestran anlicnysse, þe me ær on hyre truwan underfeng. And ic beforan hyre wepende bæd, fret heo me fram aflymde þa fulan geðances þe mine earman sawla swencton. Ðonne ic soðlice oferflowendlice sorgigende weop, and ic heardlice mine breost cnyssende þonne geseah leoht gehwanon me ymbutan scinende, and me þoune sona sum staþolfæstlic smyltnyss to becom. Ara me nu, abbud. Hu mæg ic ðe gecyðan mine geþances, ða ic me ondræde eft genydan to þam geligre, þæt swyðlice fyr minne ungesæligan lichaman innan ne forbernde? And me eallunga þræscende to þære hæmetes geseah þoune þyllice geþohtas on astigan þonne astrehte ic me sylfe on eorðan and þa wangas mid tearum ofergeat, forðon þe ic to soðan gehihte me ætstandan þa ðe ic me sylfe ær of þære eorðan, ær me seo swete stemn gewunelice oferlihte and me ða gedrefedan geðohtas fram aflymde. Symle ic witodlice minre heortan eagan to þære minre borhhanda on nydþearfnysse up ahof, and hi biddende þæt heo me gefultumode on þysum westene to rihtre dædbote, þa þe þone ealdor æghwilcre clænnysse acende. And þus ic seofontyne geare rynum on mænigfealdum frecednyssum, swa swa ic ær cwæð, winnende wæs on eallum þingum oþ þisne andweardan dæg, and me on fultume wæs and mine wisan reccende seo halige Godes cennestre.’ Zosimus hire to cwæð, ‘And ne beþorftest þu nanre andlyfene oððe hræglunge?’ Heo him andswarode and cwæð, ‘Seofontyne gear, swa ic þe ær sæde, ic notode þaere hlafa, and syððan be þam wyrtum leofode þe ic on þysum westene funde. Se gegyrla witodlice þe ic hæfde sona swa ic Iordanen oferfor mid swiðlicre ealdunge totorene | forwurdon, and ic syþþan mænigfeald earfeðu dreah, hwilum þære isihtan cealdnysse þæs wintres, hwilum pæs unmætan wylmes þære sunnan hæto. Ic wæs grimlice beswæled for þam micclan byrne and eft for þære micclan forstigan cealdnysse þæs wintres, swa þæt ic foroft ofdune on þa eorðan, and forneah eallunga unastyrigendlic butan gaste læg. Þus ic waes lange on mænigfealdum and mislicum nydþearfnyssum and on unmætum costnungum winnende and wraxligende, and me ða siþþan oþ þeosne andweardan dæg and mine earman sawle and minne lichaman þæt godcundlice mægen geheold, mid me sylfre symle smeagende of hu micclum yfelum heo me alysde. Soðlice ic eom afeded of þam genihtsumestan wistmettum minre fylle, þæt is mid þam hihte minre hæle, and ic eom oferwrigen mid þam oferbrædelse Godes wordes, se ðe ealle þineg befehð and befædmað. Ne leofað na se man soðlice be hlafe anum ac of æghwilcum worde þe forðgæð of Godes muþe.’ 
        Zosimus þa witodlice gehyrende þæt heo þæra haligra boca cwydas forcðbrohte, aegðer ge of þam godspelle and of manegum oþrum, and he hire to ceæð, ‘Eala modor, leornodest þu æfre sealmas oþþe oþre halige gewritu?’ Ða heo þis gehyrde, þa smearcode heo wið his weardes, þus cweðende: ‘Gelyf me, ne geseah ic nænne man buton þe, oððe wildeor, oþþe æniges cynnes nyten, siððan ic Iordanen þæt wæter oferferde and ic hyder on þis westen becom. Ne ic stæfcyste witodlice ne leornode ne þæra nanum ne hlyste þe þa smeadon and ræddon. Ac godes word is cucu and scearp, innan lærende þis mennisce andgyt. And þis is se ende nu þæra þinga þe be me gefremede synd. Nu ic þe halsigende and bidde þurh þæt geflæscode Godes word þæt þu for me earmlicre for|legenre gebidde.’ Ða heo þis cwæð, ða arn se ealde wið hire weardes mid gebigedum cneowum, to þon þæt he hine on þa eorþan astrehte, and mid wopegum tearum hlude clypigende, ‘Gebletsod sy God, se þe þa mænigfealdan wundru ana wyrceað; and sy þu gebletsod, Drihten God, þe me æteowdest þa wuldorfæstlicnysse þe þu ondrædendum gyfest. Nu ic to soðan wat þæt þu nænne þæra ne forlætest þe ðe gesecað.’ Heo þa soðlice þone ealdan forene forfeng, and him ne geþafode fulfremodlice on þa eorðan astreccan, ac cwæð to him, ‘Þas þincg þu gehyrdest, mann, eac ic þe la halsige þurh þone Drihten Hælendne Crist urne Alyænd þæt þu nanum menn ne aæcge, ær þan þe me God of flæsces bendum alyse. Ac þas þincg ealle þus oncnawenne,’ far ham mid sibbe. And ic þe eft binnan geares fyrste on þyssere ylcan tide æteowe, and þu me gesihst. And do þu huru soðlice swa ic þe nu bebeode: þi halgan Lenctenfæstene þæs toweardan geares efthwyrfende, ne oferfar þu na Iordanem, swa swa gewuna synt of eowrum mynstrum to farenne.’ Ða ongan eft Zosinms wundrian þæt heo swa gewislice þæs mynstres regol cuðe, and he elles nan þincg ne cwæð, þæt he God wuldrode, se þe mænigfealdlicor gifað mannum, þonne he seo gebeden þam þe hine lufiað. Heo þa eft cwæð, ‘Onbid nu, Zosimus, swa swa ic ær cwæð, on þinum mynstre, forðon witodlice þeah þu ær wille faran ahwyder, þu ne miht. Þonne to þon halgan æfenne þæs halgan gereordes, þæt is to þam halgan Þurresdæge ær þam drihtenlican Easterdæge, genim sumne dæl on gehalgodum fæte þæs godcundan lichaman and þæs gelyffæstan blodes, and hafa mid ðe, and geanbida min on þa healfe Iordanen þe to worulde belimpeð, oþþe ic þe to cume ða lyffestan gerynu to onfonne. Soðlice, siþþan ic on þære cyrcan þæs eadigan foreryneles | þæs drihtlican lichaman and his blodes me gemænsumode ær ic Iordanen oferfore, næfre syððan ic þæs haligdomes ne breac oððe þigde, and forþon ic bidde þæt þu mine bene ne forseoh, ac þæt þu huru me bringe þa godcundan and þa liffæstan gerynu to þære tide þe se Hælend his ðaegnas ðæs godcundlican gereordes dælnimende dyde. Cyð þu eac Iohanne, þæs mynstres abbude þe þu on bist, þæt he hine sylfne georne besmeage and eac his heorde, forþon þær synd sume wisan to gerihtenne and to gebetenne. Ac ic nelle þæt þu him æt þysum cyrre þas þincg cyðe, ær þam þe God bebeode.’ Þus cwæðende, heo eac fram þam ealdan gebedes bæd, and to þam inran westene hraedlice efste. 
        Zosimus þa hine soðlice forð astrehte ond þa floras cyssende on þæt hire fet stodon, God wuldrigende and miccle þancas donde; and eftcyrrende, wæs herigende and blætsigende urne Drihten Hælendne Crist. And he wæs eftcyrrende þurh þone ylcan siðfæt þæs westenes þe he ær þyder becom, and to þam mynstre ferde on þære ylcan tide þe heora Eastergewuna wæron togædere becuman. And eall þæt gear geornlice þa gesihðe forsweogode, læstra þinga geðrystlæcende aht secgan þæs ðe he geseah, ac symle mid him sylfum geornlice God bæd þæt he him eft æteowde þone gewilnodan andwlitan, and he on mænigfealdum sworettungum þa lætnysse ðæs geares rynes geanbidode. Ða þa seo halige tid Lenctenfæstenes becom on þone drihtenlican dæg þe we nemniað Halgan Dæg, þa gebroþru æfter þam gewunelican gebedum and sealmsangum ut foron, and he sylf on þam mynstre to lafe wearð, and þær gewunode for sumre lichamlicre mettrumnysse gehæft. And he eac swiðe georne gemunde Zosimus þære halgan gebod, þa heo him sæde, þeah he ut faran wolde of his mynstre þæt he ne mihte. Swaþeahhwæðre, æfter naht mænegum dagum he hine þære seocnysse gewyrpte, and on þam mynstre drohtnode. Soðlice, þa þa munecas ham cyrdon and on þam halgan æfen þæs gereordes hi togædere gesamnodon, þa dyde he swa him ær beboden wæs and on ænne lytelne calic sende sumne dæl þæs unbesmitenan lichaman and þæs deorwurðan blodes ures Drihtnes Hælendes Cristes, and him on hand genam ænne lytelne tænel mid caricum gefylledne and mid palmtreowa wæstmum, þe we hatað fingeræppla, and feawa lenticula mid wætere ofgotene, and on hrepsunge becom to Iordanes ofrum þæs wæteres, and þær sorgigende gebad þone tocyme þæs halgan wifes, þa heo þa þyder becom. Zosimus naenige þinga hnappode, and geornlice þæt westen beheold, and mid him sylfum smeagende þohte, þus cweeðende: ‘Eala, hwæðer heo hider cumende syo, and me ne gyme, and me eftcyrrende hwearf?’ Þus cwæðende and biterlice weop, and his eagen up to þam heofone hæbbende, and eadmodlice God wæs biddende, þus cwæðende: ‘Ne fremda þu, Drihtn, þære gesihðe þe þu me ærest æteowdest, þæt ic huru idel heonone ne hwyrfe, mine synna on þreagunge berende.’ Þus he mid tearum biddende, him eft oþer geþanc on befeoll, þus cweðende, ‘And hu nu gif heo cymð, hu sceall heo  þas ea oferfaran, nu her nan scip nys þæt heo to me unwurðan becuman mæge? Eala me ungesæligan, swa rihtwislicre gesiðe afremdad me. Ða he þis þohte, þa geseah he hwær heo stod on oþre healfe þæs wæteres. Zosimus soðlice, hi geseonde, mid micclum wynsumigendum gefean and God wuldrigende up aras, swaþeahhwæðere on his mode tweonigende hu heo milite Iordanes waeteru oferfaran.</p>
        <p>Þa geseah he witodlice þæt heo mid Cristes rode tacne Iordanes waeteru bletsode. Soðlice, ealra þæra nihte þeostru þa ðaes monan byrhtnysse onlihte, sona swa heo þaere rode tacn on þa wætru drencte. Swa eode heo onuppan þa hnescan yða wið his weardes, gangende swa swa on drigum. Zosimus wundrigende and teoligende his cneowa to bigenne hire ongeanweardes, heo ongan of þam wættrum clypian and forbeodan, and þus cwæð: ‘Hwaet dest þu, abbud? Wite þæt þu eart Godes sacerd and þa godcundan geryne þe mid haebbende.’ He þa sona hire hyrsumigende, up aras. Sona swa heo of þam wæterum becom, þa cwæð heo to him, ‘Fæder, bletsa me.’ Witodlice, him an gefor swiðlic wafung on swa wuldorfæstan wuldre, and þa þus cwæð: ‘Eala þu soðfæsta, god is se þe gehet him sylfum gelice beon þa þe hi sylfe ær claensiað. Wuldor sy þe, Drihten God, þu þe me þurh þas þine þeowene æteowdest hu micel ic on minre agenre gesceawunge on þam gemete þæra oþra fulfremodnysse. Þus cwæðende, ða bæd heo Maria þæt heo ongunne þæt rihtgeleaffulnysse gebæd, þæt is <i>credo in deum,</i> and þær æfter þæt drihtenlice gebæd, <i>pater noster</i>. Þyssum gefylledum, þa brohte heo þam ealdan sibbe coss, swa swa hit þeaw, is and þær onfeng þam halgum gerynum Cristes lichaman and blodes mid abrædedum handum. And in þa heofon locigende and mid tearum geomrigende, and þus cwæð: ‘Forlæt nu, | Drihten, þine þeowene æfter þinum worde in sibbe faran, forþon þe mine eagan gesawon þine hælo.’ And eft to þam ealdan cwæð, ‘Miltsa me, abbud, and gefyl nu oþer gebæd minre bene. Gang nu to þinum mynstre mid Godes sibbe gereht, and cum nu ymb geares rynu to þam burnan þe wytt unc ærest gespræcon. Ic þe bidde for Gode þæt þu þis ne forhæbbe, ac þæt þu cume, and þu me þonne gesihst, swa swa God wile.’ Þa cwæð he to hire, ‘Eala, wære me gelyfed þæt ic moste þinum swaðurn fyligan and þines deorwurðan andwlitan gesihðe brucan! Ac ic bidde þe, modor, þæt þu me ealdan anre lytelre bene getyðige þæt þu lytles hwæthwegu gemedemige underfon me, þæs ðe ic hider brohte.’ And þus cwæð: ‘Do hider þone tænel þe ic me mid brohte.’ Heo þa sona mid hire ytemestan fingrum þære lenticula, þæt syndon pysan, heo onhran, and on hire muð sende þreora corna gewyrde, and þus cwæð, þæt þæs gyfe genihtsumode þe þære sawle staðol unwemme geheold. And heo cwæð to þam ealdan, ‘Gebide for me, and for mine ungesælignysse gemunde. ‘He sona hire fet mid tearum oþran, biddende þæt heoon þa halgan Godes gesamnunga gebæde. And hine þa alet wepende and heofende, and he ne geðrystlæhte æniga ðinga heo to lettenne; heo æniga þinga gelet beon ne mihte. Heo þa eft mid ðære halgan rode gedryncnysse Iordanem oþhrinan ongan, and ofer þa hnescan yða þæs wæteres eode, swa swa heo ær dyde þyderweardes. Zosimus þa soðlice wearð micclan gefean cyrrende, and færlice wearð mid micclan ege gefylled. Swiðlice hine sylfne hreowsigende þreade þæt he þaere halgan naman ne axode; þeahhwæðere, hopode þæt he þy æfterfyligendan geare þæt gewiste. Þa æfter oferfarenum þæs geares ryne, becom on þæt widgille westen and geornlice efste to þære wuldorlican gesihðe, and þær lange hyderes and þyderes secende for, oþþæt he sum swutol | tacn þære gewilnedan gesihðe and wilnunge þære stowe undergeat, and he geornlice mid his eagena scearpnyssum hawigende ge on þa swiðran healfe ge on þa wynstran, swa swa se gleawesta hunta, gif he þær mihte þæt sweteste wildeor gegripan. Ða he þa styrigendlices nan þincg findan ne mihte, þa ongan he hine sylfne mid tearum ofergeotan, and mid upahafenum eagum gebæd and cwæð, ‘Geswutela me, Drihten, þæt gehydde goldhord þe þu me sylfum ær gemedemodest æteowan, ic bidde þe, Drihten, for þinum wuldre.’ Ða he þus gebeden hæfde, þa becom he to þære stowe þær se burna getacnod wæs, þær hi ærest spræcon, and þær standende on oþre healfe geseah swa swa scinende sunne and þæs halgan wifes lichaman orsawle licgende, and þa handa swa heo gedafenodon alegdon beon, and eastweardes gewende. Ða sona þyder arn, and hire fet mid his tearum þwoh; ne geþrystlæhte he soðlice nan ofer þæs lichaman oðhrinan. And þa mid micclum wope þære byrgenne gebæd geworhte, mid sealmsange and mid oþrum gebedum þe to þære wisan belumpon. Þa ongan he þencan hwæðer hit hire licode. Þa he þis ðohte, þa wæs þær an gewrit on þære eorðan getacnod, þus gecweden: ‘Bebyrig, abbud Zosimus, and miltsa Maria lichaman. Ofgif þære eorðan þæt hire is, and þæt dust to þam duste geic. Eac gebidde þeahhwæðere for me of þyssere worulde hleorende on þam monðe Aprilis þære nigeþan nihte, þæt is Idus Aprelis, on þam drihtenlican gereorddæge, and æfter þam huslgange.’ Þa se ealda þa stafas rædde, þa sohte he ærest hwa hi write, forþan þe heo sylf ær sæde þæt heo næfre naht hwilces ne leornode. Swaþeah, he on þam swiðe wynsumigende geseah þæt he hire naman wiste, and he swutole ongeat sona swa heo þa godcundan gerynu æt Iordane onfeng, þaere ylcan | tide þyder becom, and sona of middanearde gewat; and se siðfæt þe Zosimus on xx dagum mid micclum geswince oferfor, þæt eall Maria on anre tide ryne gefylde, and sona to Drihtne hleorde. Zosimus þa soðlice God wuldrode, and his agene lichaman mid tearum ofergeat, and cwæð, ‘Nu is seo tid, earmincg Zosimus, þæt þu gefremme þæt þe beboden is. Ac hwæt ic nu ungesælige, forþon ic nat mid hwi ic delfe, nu me swa wana is ægþer ge spadu ge mattuc!’ Þa he þus on his heortan digollice spræc, þa geseah he þær swilchwugu treow licgende and þæt lytel. Ongan he þær mid delfan, witodlice swiðe georne. And seo eorðe wæs swiðe heard, and ne mihte he adelfan, forþon he wæs swiðe gewæced ægðer ge mid fæstene ge on þam langan geswince, and he mid sworettungum wæs genyrwed, and mid þære heortan deopnysse geomrode. Þa he hine beseah, þa geseah he unmættre micelnysse leon wið þære halgan lichaman standan, and hit his fotlastes liccode. Þa wearð he gefyrht mid ege þæs unmætan wildeores, and ealre swiðost forþon þe þæt halige wif him ær to cwæð þæt heo þær nænig wildeor ne gesawe. Ac he hine sona æghwanon mid þære rode tacne gewæpnode and mid mægene þære licgendan. Þa ongan seo leo fægnian wið þæs ealdan weard, and hine mid his leoðuam styrgendum grette. Zosinms þa soðlice to þam leon cwæð, ‘Eala þu mæste wildeor, gif þu fram Gode hider asend wære to þon þæt þu þissere halgan Godes þeowene lichaman on eorþan befæste, gefyll nu þæt weorc þinre þenunge. Ic witodlice for yldum gewæht eom, þæt ic delfan ne mæg, ne naht gehyðes hæbbe þis weorc [to begangenne, ne ic efstan ne mæg swa myccles siðfates hider to bringanne. Ac þu nu mid þaere godcundan hæse þis weorc] mid þinum clifrum do, oþþæt wit þisne halgan lichaman on eorðan befæston.’ Sona æfter his wordum seo leo mid hire clifrum earmum scræf geworhte, swa micel swa genihtsumode þære halgan to byrgenne; and he mid | his tearum hire fet ðwoh, and mid forðagotenum tearm mænigfealdlice bæd þæt heo for eallum þingode; and swa þone lichaman on eorðan oferwreah, swa nacode swa he hi ærest gemette, buton gewealdan þæs toslitenan rægeles, þe he Zosimus hire ær to wearp, of þam Maria sumne hire lichaman bewæfde. And heo þa ætgædere cyrdon, seo leo in þæt inran westen, swa swa þæt mildeste lamb. Ða gewat Zosimus to his mynstre, God wuldrigende and bletsigende and mid lofum herigende. Sona swa he to þam mynstre becom, þa rehte he heom eallum of frymðe þa wisan, and naht ne bediglode ealra þæra þinga þe he geseah oððe gehyrde, þæt hi ealle Godes mærða wurðodon, and mærsodon þære eadigan forðfore dæg. Johannes soðlice ongeat sume þa mynsterwisan to gerihtanne, swa swa seo halige ær foresæde, ac he þa sona Gode fultumigendum gerihte. Zosimus on þam mynstre wæs drohtnigende an hund wintra, and þa to Drihtne hleorde. Wuldor sy urum Drihtne Hælendum Criste, þe leofað and rixað a on worulda woruld. Amen.</p>
    </div>
 </text>
</TEI>